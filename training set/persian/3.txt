در ایالت مادیا پرادش هند چهار نفر که به طور خودجوش از گاوها حفاظت می‌کردند به اتهام کتک‌زدن دو زن مسلمان دستگیر شده‌اند.

برای بسیاری از هندوها گاو مقدس است و ذبح گاو نیز در چند ایالت هند ممنوع است.

این مردان این دو زن را متهم کرده بودند که گوشت گاو حمل می‌کرده‌اند.

تصاویر ویدئویی کتک‌زدن این دو زن در شبکه‌های اجتماعی به صورت گسترده‌ای منتشر شده است.

گزارش شده است که این دو زن نیز به اتهام فروش گوشت گاو که در این ایالت ممنوع است، بازداشت شدند.

همین گزارش‌ها در عین حال می‌گویند که آزمایش‌های اولیه بر روی گوشت‌هایی که این زنان در اختیار داشتند نشان می‌دهد که گوشت بوفالو (گاومیش) بوده است.

ببینید (از آرشیو): بی‌جی‌پی در قدرت؛ نگرانی صادرکنندگان گوشت در هند

هر شش نفر اکنون با قید وثیقه آزاد شده‌اند.

گروه‌های هندو از دولت این کشور می‌خواهند تا اقدامات بیشتری برای محافظت از گاوها انجام دهند.

در همین رابطه در برخی از مناطق گروه‌های خودسر و خودجوش هندو تشکیل شده است تا به گفته خودشان از مقدسات حفاظت کنند.

بوپیندرا سینگ، وزیر امور داخله ایالتی گفته است که این چهار مرد مجازات خواهند شد. وی در عین حال گفته است که علیه افردی که گوشت قاچاق می کنند، اقدمات قانونی در نظر گرفته خواهد شد.

پیشتر نیز گزارش‌هایی در خصوص حمله به افرادی که ظن آن می‌رفت که گوشت گاو حمل می‌کردند، منتشر شده بود.
هم‌رسانی چگونه می‌توانید این مطلب را به دیگران برسانید 