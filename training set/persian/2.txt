در تازه‌ترین واکنش دولت ترکیه به کودتای نافرجام این کشور، روزنامه رسمی دولت گزارش کرده‌ سه خبرگزاری، ۴۵ روزنامه و ۱۶ شبکه تلویزیونی و ۱۵ مجله توقیف شده‌اند.

همزمان گزارش شده ۱۶۰۰ ارتشی هم به اتهام مشارکت در کودتا اخراج شده‌اند که در میان آنها نام ۱۴۹ نفر از فرماندهان نیروی زمینی، هوایی و دریایی وجود دارد.

امروز همچنین گزارش شد که ۴۷ روزنامه‌نگار ترک هم تحت تعقیب قضایی قرار گرفته‌اند.

این در حالی است که شبکه ترکی رسانه آمریکایی سی.ان.ان حتی خبر از توقیف ۱۳۰ رسانه داده است.

توقیف فله‌ای رسانه‌ها در ترکیه در حالی صورت می‌گیرد که پیش از کودتای پانزدهم ژوئیه (۲۵ تیر) هم بسیاری از رسانه‌های منتقد، آقای اردوغان را به مقابله با 'آزادی بیان' متهم کرده بودند.

حکم دادگاه در مورد انتقال مدیریت و سرپرستی روزنامه زمان که اکنون بسیاری از روزنامه نگاران آن در فهرست تحت تعقیب دولت قرار گرفته‌اند، چند ماه پیش از کودتا (مارس ۲۰۱۶) روی داد.

پاییز سال گذشته هم ماموران امنیتی ترکیه به دفاتر دو شبکه تلویزیونی ترک و بوگون ریختند و مانع از ادامه پخش آنها شدند.

در آن زمان هم نزدیکی به فتح‌الله گولن، چهره مذهبی-سیاسی مخالف دولت، به عنوان علت اصلی تعطیلی این دو شبکه تلویزیونی گزارش شد.

رجب طیب اردوغان، طراح اصلی کودتا را فتح الله گولن معرفی می‌کند اما آقای گولن که در آمریکا به سر می‌برد این اتهام را رد می‌کند.

بر اساس گزارش سازمان گزارشگران بدون مرز در مورد آزادی رسانه‌ها، ترکیه پیش از وقوع کودتای دو هفته گذشته هم در میان ۱۸۰ کشور جهان در رده ۱۴۹ آزادی رسانه‌ها قرار داشت.

در همین حال گزارش شده دولت ترکیه امروز ۱۶۸۴ نفر از پرسنل ارتش را هم اخراج کرده است.

بنا بر گزارش‌ها، در میان اخراج شدگان از ارتش ۸۷ فرمانده نیروی زمینی، ۳۰ فرمانده نیروی هوایی و ۳۲ فرمانده نیروی دریایی قرار دارند.

ساعتی پیش همچنین خبری در ارتباط با گفتگوی تلفنی میان وزیرخارجه ترکیه و بان کی مون، دبیرکل سازمان ملل متحد منتشر شد.

بنا بر این گزارش، دبیرکل سازمان ملل متحد در این گفتگو از دولت ترکیه خواسته با ارایه سریع‌تر مدارک به مراجع قضایی، بازداشت‌شدگان مرتبط با کودتا هر چه زودتر با استفاده از حقوق قانونی خود در دادگاه حاضر شوند.

دولت رجب طیب اردوغان، پس از شکست کودتا، اقدمات گسترده‌ای را برای برخورد با کسانی که مدعی است با "کودتاچیان" مرتبط بوده‌اند، به اجرا گذاشته است.

امروز ارتش اعلام کرد ۸۶۵۱ نفر از نیروهای مسلح رسمی این کشور در اجرای کودتا مشارکت داشته‌اند.

بنا بر گزارش مقام‌های ارتش، کودتاچیان همچنین ۳۵ هواپیما، ۳۷ هلی کوپتر، ۷۴ تانک و سه کشتی جنگی هم در اختیار داشته‌اند.

بنا بر اطلاعیه‌ ارتش ترکیه، علاوه بر حدود ۹ هزار عضو نیروهای مسلح، ۱۶۷۶ نیروی غیر رسمی و سرباز و ۱۲۱۴ نیروی در حال آموزش و دانشجوی ارتشی در اجرای کودتای ۲۵ تیر شرکت کرده‌اند.

بیشتر بخوانید:

    صفحه ویژه کودتای نافرجام ترکیه
    دولت ترکیه: حدود ۹ هزار ارتشی در کودتا مشارکت داشتند
    کودتای نافرجام ترکیه؛ بیش از ۲۰۰ کارمند ترکیش‌ایرلاین اخراج شدند
    ترکیه برای ۴۲ روزنامه‌نگار حکم بازداشت صادر کرد
    عفو بین‌الملل: کتک‌زدن، شکنجه و تجاوز در بازداشتگاه‌های غیر رسمی ترکیه در جریان است
