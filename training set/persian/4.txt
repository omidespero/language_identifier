آنگلا مرکل، صدراعظم آلمان، از پذیرش پناهجویان در این کشور دفاع کرده و گفته است که آلمان به دنبال حملات اخیر سیاست مهاجرتی خود را تغییر نمی‌دهد. او در عین حال خواهان بهبود ارتباطات میان دستگاه‌های امنیتی، مبارزه با قاچاق اسلحه و همچنین واکنش به حملات شد.

در ماه‌های اخیر پناهجویان در آلمان در چند مورد دست به خشونت زدند که به گفته خانم مرکل "آنها باعث شرمندگی کشوری شدند که پذیرایشان بود."

صدراعظم آلمان گفت این حق آنهایی که از جنگ و دیگر شرایط ناامنی می‌گریزند است که جایی از آنها محافظت شود.

در ماه‌های اخیر در اروپا چند مورد حمله اسلام‌گرایان افراطی رخ داده است که در مواردی عاملان حملات مهاجر یا نسل چندم خانواده‌های مهاجر بوده‌اند. این مساله به تقویت گروه‌های دست راستی ضدمهاجر منجر شده است و برخی در اروپا از سیاست دولت آنگلا مرکل در پذیرش مهاجران انتقاد می‌کنند.

خانم مرکل گفته است حملات اخیر در فرانسه و آلمان به دنبال "پراکندن ترس و نفرت میان فرهنگ‌ها و مذاهب" هستند، اما تاکید کرد آلمان در پذیرفتن آنهایی که مستحق پناه گرفتن هستند، "اصول" خود را رها نخواهد کرد.

صدراعظم آلمان گفت: "به غیر از تروریسم سازمان‌یافته تهدیدهایی هم از جانب مهاجمانی وجود دارد که دستگاه‌های امنیتی آنها را نمی‌شناسند." مساله‌ای که به گفته خانم مرکل باید برای برخورد با آن سیستمی برای تشخیص زودهنگام مشکلات در روند پذیرش پناهندگان ایجاد شود.

او گفت آلمان همه اقدامات لازم را برای تامین امنیت شهروندانش انجام می‌دهد و در عین حال مساله ادغام پناهندگان و مهاجران با جامعه میزبان را "بسیار جدی می‌گیرد".