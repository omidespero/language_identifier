تحقیقاتی که اخیرا صورت گرفته نشان می‌دهد که برای مقابله با عواقب خطرناک زندگی بدون تحرک، دست کم یک ساعت ورزش یا تحرک بدنی در روز لازم است.

این تحقیقات که با مطالعه آمار مربوط به حدود یک میلیون نفر انجام گرفته، تاثیر زندگی بدون تحرک و زندگی با تحرک بر سلامتی افراد را از طریق مراجعه به سیزده طرح تحقیقاتی ارزیابی کرده است. برای این منظور، تهیه کنندگان این گزارش به تهیه کنندگان این طرح‌ها مراجعه کرده و از آنان خواستند تا داده‌هایی را که به دست آورده بودند براساس فروض جدید مورد تجزیه و تحلیل مجدد قرار دهند.

برای این منظور، از آنان خواسته شد تا براساس مدت فعالیت جسمی روزانه، مردم را به گروه‌های مختلف طبقه‌بندی کنند. بی تحرک ترین افراد کسانی بودند که در روز کمتر از پنج دقیقه ورزش یا تحرک داشتند و پرتحرک ترین آنان در روز بین ٦٠ تا ٧٥ دقیقه را به ورزش یا فعالیت اختصاص می‌دادند.

سپس، شرایط این افراد در سال‌های بعد مورد توجه قرار گرفت.

نتیجه به دست آمده این بود که نشستن به مدت طولانی بیشترین خطر را برای سلامتی و مرگ زودرس به همراه داشته اما کسانی که تحرک زیادتری داشتند، با خطر کمتری روبرو شدند.

به طور مشخص، کسانی که هر روز هشت ساعت را به حالت نشسته می‌گذرانند اما به ورزش یا حرکت‌های تند هم می‌پردازند نسبت به کسانی که ساعات کمتری را می‌نشینند اما تحرک کمتری هم دارند با خطر کمتری مواجهند.

نتیجه دیگر اینکه تماشای تلویزیون به مدتی بیش از سه ساعت خطر مرگ پیش‌رس را برای همه، به استثنای کسانی که تحرک فراوان دارند افزایش می‌داد. علت این بود که معمولا کسانی که به مدت طولانی در مقابل تلویزیون می‌نشینند به خوردن تنقلات هم مشغول می‌شوند و شیوه زندگی غیرسالم‌تری دارند.

توصیه‌ای که پژوهشگران به همه کرده‌اند این است که هر روز دست کم یک ساعت را به تحرک زیاد اختصاص دهند. همچنین، توصیه شده است که هنگام کار یا تماشای تلویزیون در حالت نشسته، هر از چند گاهی، مدتی از جا بلند شوند و راه بروند.

سازمان خدمات درمانی بریتانیا انجام یک ١٥٠ دقیقه ورزش یا حرکت بدنی در روز را توصیه کرده است. بی تحرکی به ابتلای به بیماری‌هایی مانند امراض قلبی، دیابت و سرطان کمک می‌کند. برآورد شده است که در هر سال، پنج میلیون و سیصد هزار نفر در جهان در نتیجه عوارض ناشی از بی‌تحرکی جان خود را از دست می‌دهند که حتی از مرگ و میر ناشی از مصرف دخانیات - که پنج میلیون و یکصد هزار نفر تخمین زده شده - بیشتر است.

یواخیم هرمان، وزیر داخله ایالت بایرن آلمان، "تائید" کرده است که علی دیوید سنبلی، جوان ۱۸ ساله ایرانی مقیم شهر مونیخ در عملیات کشتار جمعه ۲۲ ژوئیه انگیزه نژادپرستانه داشته است.

بنابه گزارش خبرگزاری آلمان آقای هرمان این موضوع را در نشست محرمانه کابینه دولتی ایالت بایرن عنوان کرده است.

پیش از این روزنامه فرانکفورتر الگماینه نیز با استناد به محافل امنیتی نوشته بود که آقای سنبلی با انگیزه‌های نژادپرستانه دست به عملیات زده و ۹ نفر را به قتل رسانده است.

تحقیقات رسانه‌های آلمانی نشان می‌دهد که آقای سنبلی نزد دوستان و اطرافیان خود افتخار می‌کرده که در "۲۰ آوریل" به دنیا آمده است؛ یعنی همان روزی که آدولف هیتلر، رهبر آلمان نازی، به دنیا آمده است.

بیشتر بخوانید: مهاجم مونیخ که بود؟

این جوان ایرانی- آلمانی همچنین به آندرس برایویک، جوان راستگرای نروژی علاقه داشته است؛ جوانی که افکار دست‌راستی افراطی داشت و در ۲۲ ژوئیه ۲۰۱۱ با رگبار مسلسل ۷۷ نفر را در جزیره اوتویا به قتل رساند.

آقای سنبلی به تبار ایرانی و تابعیت آلمانی خود افتخار می‌کرده، خود را "آریایی" می‌خوانده و بر همین پایه خود را از عرب‌ها و ترک‌ها برتر می‌دانسته و از این دو قوم نفرت داشته است.

در فیلمی ویدیویی که از عملیات او گرفته شده، او با خشم به خارجی‌های مقیم آلمان ناسزا می‌گوید.

به نظر مقامات امنیتی این تصادفی نبوده که تمام ۹ نفری که به دست او کشته شدند، جوانانی مسلمان و با اصلیت خارجی، با تبعیت ترکیه یا کوزوو و یا آلبانی بوده‌اند. او یک زن ترک‌تبار ۴۵ ساله را نیز به قتل رسانده است.

ظاهرا وی قصد داشته افراد بیشتری را به قتل برساند و در کوله‌پشتی خود ۳۰۰ گلوله داشته است.

به نظر رسانه‌ها، با اطلاعات تازه، دیگر نمی‌توان عملیات آقای سنبلی را کشتاری جنون‌آمیز و بی‌هدف دانست؛ به گفته خبرنگاران بدین ترتیب می‌توان گفت که او قربانیان خود را با آگاهی انتخاب کرده است.

اما در عین حال به گفته رسانه‌های جمعی، دستگاه امنیتی آلمان هیچ نشانی از ارتباط آقای سنبلی با محافل دست‌راستی افراطی پیدا نکرده است. تحقیقات اداره جنایی ایالت بایرن پیرامون این موضوع همچنان ادامه دارد.