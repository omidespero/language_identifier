ابراهیم رییسی تا سال پیش، از مقام‌های ارشد دستگاه قضایی جمهوری اسلامی بود، و از نیمه‌ اسفندماه گذشته با حکم ولی فقیه، تولیت آستان قدس رضوی است. این روحانی ۵۶ ساله‌ مشهدی را می‌توان یکی از نامزدهای بسیار مهم و جدی جانشینی رهبر دوم جمهوری اسلامی دانست. کسی که همسویی معناداری با تندروها و امنیتی‌های حاکم بر سپاه پاسداران دارد.

رییسی هرچند در حال حاضر عضو هیأت رییسه مجلس خبرگان رهبری است و تولیت آستان قدس رضوی، اما دیدارهایی برگزار و مواضعی اتخاذ می‌کند که آشکارا، فراتر از عنوان حقوقی و وزن سیاسی کنونی اوست.

چند روز پیش بود که سایت آستان قدس، از سخنرانی رییسی در جمع فرماندهان و مدیران مرزبانی سراسر کشور خبر داد.
عضو ۵۶ ساله‌ مجلس خبرگان رهبری در این دیدار به‌عنوان یکی از تریبون‌های اصلی و به‌مثابه‌ یکی از مقام‌های ارشد حکومت، طرح بحث و مواضع کرده، و از جمله گفته است، نظام اسلامی در برابر هر تهدیدی که مرزها و امنیت کشور را به مخاطره می‌اندازد، قاطعانه برخورد خواهد کرد.

قابل تأمل آن‌که در این دیدار فرمانده مرزبانی ناجا به ارائه گزارشی از عملکرد نیروهای تحت فرمان خود پرداخته، بی‌آن‌که رییسی جایگاهی نظامی یا عنوانی حکومتی داشته باشد.

خردادماه گذشته نیز او میزبان فرماندهان ارشد سپاه (از جمله عزیز جعفری، قاسم سلیمانی، و محمدرضا نقدی) بود.

او در برابر سرداران مشهور سپاه، به طرح مواضع و بیان دیدگاه‌هایش درباره‌ حوادث منطقه و مسائل نظامی ـ امنیتی پرداخت. به‌عنوان نمونه، رییسی در دیدار مزبور اعلام کرد: «گاهی در جهان اسلام افرادی همچون سیدحسن نصرالله مواضعی نسبت به‌ نظام اسلامی دارند که ما در داخل شرمنده می‌شویم. آن‌ها قدردان نظام، ولایت، رهبری و این عظمت و شکوه هستند، اما بعضی در داخل در حرف‌ها، مواضع و سمت‌گیری‌ها قدردان نیستند؛ نمک می‌خورند و نمکدان می‌شکنند. این‌ها کفران نعمت و موجب خسران و عذاب الهی است.»

رییسی وظیفه فرماندهان سپاه را «بسیار سنگین» دانسته و افزوده بود: «چند روز قبل که با دوستان مجلس خبرگان در محضر مقام معظم رهبری مشرف بودیم، ایشان نکات بسیار مهم و راهبردی را برای همه ما تبیین کردند. تأکید ایشان بر مقوله‌هایی همچون مبارزه با فساد، اجرای عدالت اجتماعی، امر به خوبی‌ها و نهی از منکرها، مطالبه خبرگان از دولت و مجلس و دستگاه قضایی بود که باید به جد مورد توجه همه ما قرار گیرد.»

معنادار این‌که در ابتدای دیدار مزبور، سردار جعفری (فرمانده کل سپاه پاسداران) به ارائه گزارشی از فعالیت‌های سپاه پرداخته و آنگاه سردار سلیمانی (فرمانده سپاه قدس) نیز گزارشی از اوضاع منطقه و موقعیت استراتژیک نظام در تحولات منطقه ارائه می‌کند.