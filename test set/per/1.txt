گزارشها از ایران حاکی است که فرو نشست زمین در نزدیکی "تخت جمشید" در طی روزهای اخیر با "۵ کامیون بزرگ خاک" پر شده است. گفته شده است که این فرو نشست خطراتی را برای این بنا و همچنین بازدیدکنندگان ایجاد کرده بود.

رسانه‌های ایران طی دو روز گذشته خبر فرو نشست زمین در "تخت جمشید" و "تخت رستم" را در صدر اخبار میراث فرهنگی خود قرار دادند. این خبر واکنش‌های بسیاری هم به دنبال داشت.

شهرام رهبر، مدیر داخلی مجموعه جهانی تخت جمشید با تاکید بر نشست زمین در این محدوده به خبرگزاری جمهوری اسلامی (ایرنا) گفت: "نقش رستم در کوه و تخت جمشید در دامنه کوه قرار داد و به همین دلیل هیچ کدام از این دو بنا دچار مشکل و آسیب ناشی از ترک نمی‌شوند."

آقای رهبر اعلام کرد که این نشست زمین بیش از آنکه برای آثار تاریخی در این منطقه "خطرناک" باشد، برای مردم "خطرناک" است.

به گفته کارشناسان زمین‌شناسی، برداشت بی‌رویه آب از منابع زیرزمینی، و حفر چاه باعث فرونشست زمین در این منطقه شده است.

بیش از ۵۰۰ نفر از فعالان مدنی، استادان دانشگاه و کارشناسان مسائل اجتماعی در ایران، در نامه سرگشاده‌ای خواهان جرم‌زدایی از دستفروشی شده‌اند.

نامه فعالان مدنی در اعتراض به مصوبه اخیر شورای شهر تهران درباره یک شرکت وابسته به شهرداری نوشته شده است. شورای شهر تهران اخیرا شرکت "شهربان"، وابسته به شهرداری را موظف کرد که با "سد معبر و شبه متکدیان" برخورد کند.

فعالان مدنی در انتقاد از این مصوبه گفته‌اند که شورای شهر تهران در موقعیتی قرار ندارد که جرم جدیدی تعریف کند و به تبع آن نمی‌تواند مجوز برخورد برای جرم "مجعول" صادر کند.

در سال‌های اخیر برخورد خشن ماموران شهرداری‌ها با دستفروشان انتقادهای زیادی برانگیخته است.

در نامه فعالان مدنی با اشاره به برخی مواد قانونی آمده است که "دستفروشی به عنوان شغل در قوانین متعدد به صراحت به رسمیت شناخته شده است".

نویسندگان نامه خواهان آن شده‌اند که شهرداری موظف شود تا به "تأمین حقوق شهروندی دستفروشان و شهروندان علاقه‌مند و محتاج به خرید از آنها" کمک کند.

فعالان مدنی هشدار داده‌اند با توجه به رکود، بیکاری و تورم کنونی که اگر اقدام مناسب انجام نشود شاهد "تشدید اتفاقات تلخ" در برخورد با دستفروشان و "خدشه به حقوق انسانی دستفروشان، حوادث ناگوار و جریحه‌دار شدن افکار عمومی خواهیم بود".

چهره‌هایی چون کمال اطهاری، اعظم خاتم و منیژه نجم عراقی در میان امضاکنندگان این نامه هستند، که خطاب به روسای قوای سه‌گانه، مقام‌های عالی قضایی و مسئولان شهری تهران نوشته شده است.